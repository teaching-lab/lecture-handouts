---
title: \#2 Padáčky
date: 25. 2. 2020
...

## Vzor: Think-Pair-Share (TPS)

_Think-Pair-Share_ je návrhový vzor pro rytmizaci výukového bloku. Studenti nejprve přemýšlí o zadaném problému samostatně (_think_), ve druhé fázi jej diskutují ve dvojicích (_pair_) a ve třetí fázi sdílejí své výsledky a diskutují s učitelem jako celá skupina (_share_).

## Nástroj: Multiple Choice Questions (MCQ)

Otázka s uzavřenými možnostmi pro celou skupinu představuje způsob redukce komplexity problému (je snažší si vybrat z možností než odpovědět na otevřenou otázku). Je možné ji použít k rozproudění individuálního přemýšlení či skupinové diskuse nad problémem. Typicky vedeme studenty k tomu, aby použili intuici, heuristiku, výpočet či logickou úvahu a zvolili si jednu z odpovědí, dále aby formulovali argumenty pro svou odpověď nebo aby ukázali chybnost jiných odpovědí. Bývá vhodné, aby počet variant byl 3--5. Nesprávné odpovědi musí být uvěřitelné (_plausible distractors_) a měli by umožnit diagnostikovat typické mylné představy (_misconceptions_).

\medskip
Příklad na sčítání pro ZŠ: Sečtěte pod sebou: 17 + 26. Jako možné odpovědi nabídnu 43, 33 a 313. Když hodně studentů odpoví 33, znamená to, že přenášení k vyšším řádům je ještě třeba dovysvětlit. Když hodně studentů odpoví 313, znamená to, že řeší sčítání na různých řádech jako samostatný problém a došlo k velkému nepochopení této části problému.

## Nástroj: Hlasování (forma Signalling question)

Když potřebujete interagovat s velkým počtem lidí zároveň, je vhodné klást otázky ve formě *Kdo + podmínka + akce*. Například: "Kdo si myslí, že dokáže tento algoritmus naimplementovat ať zvedne ruku." Tento formát umožňuje celé skupině odpovídat paralelně, signálem. Zvedání ruky je vhodný typ akce, kterou mají lidé udělat, navíc je při výuce běžný. Lze ale požadovat i jiné akce (stoupnout si, sednout si do předních, dát si bonbón, vyložit si gumovou kachničku na počítač, ...).

Při ukázce "padáčků" jsme signaling questions použili v kombinaci s MCQ tak, že studenti hlasovali pro variantu, o které si myslí, že je správná.

\newpage
## Nástroj: Handout k aktivitě/cvičení

Je možné dát studentům handout, který si mají přečíst buďto doma nebo ještě na hodině. Předat některé informace v textu může ušetřit čas ve výuce, nemá-li přidanou hodnotu k nim říkat víc. S obsahem handoutu se navíc dá pracovat i přímo na hodině.

## Princip: Reálný experiment

Zahrnuje-li problém ukázku z reálného světa, často zaujme a nadchne pro řešení mnohem víc. Fyzický předmět/ukázka typicky zaujme víc než obrázek na projektoru, který zaujme víc než abstraktní popis.

## Princip: Investice

Když studenty dovedu k tomu, aby do probíhající výuky něco vložili, snáze udržím jejich zájem a pozornost. Můžu třeba chtít, aby si (klidně veřejně) zvolili jednu možnost a tu si následně obhájili.

## Čtení na tento týden

Do příští hodiny si **povinně** přečtěte následující dvě věci.

1. **Cíle Teaching labu** Najdete je na nástěnce v A220 a na gDrive v materiálech předmětu. Zamyslete se, které cíle jsou pro vás důležitější a které méně.
2. **Informace FI pro učitele** Rozcestník na stránkách FI s informacemi pro učitele najdete na _fi.muni.cz/studies/teacher_. Projděte si, co všechno tam je a přečtěte si části relevantní pro vás. Napadnou-li vás další užitečné věci, které by tam mohli být, dejte nám vědět.

## Domácí úkol

Vyberte si jeden z nástrojů použitých v dnešní hodině (viz výše) a promyslete si, jak by šel využít ve vašem příští cvičení. Do Google formuláře pak napište, který nástroj jste si vybrali, že chcete použít a popište kontext a průběh jeho použití.
